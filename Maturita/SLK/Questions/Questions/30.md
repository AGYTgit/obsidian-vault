
**Maturitné zadanie 30**

**1.** **a)** **Rozčleňte indoeurópske jazyky. Vymenujte slovanské jazyky. Demonštrujte príbuznosť vybraných slovanských jazykov na konkrétnych slovách v ukážke 1. Preložte text v ukážke 3 z češtiny do slovenčiny.**

**b)** **Sformulujte vlastný názor na postavenie slovenčiny v súčasnosti a porovnajte toto postavenie s vybranými cudzími jazykmi, napr. angličtina, nemčina, ruština.**

**Argumentujte skúsenosťami a poznatkami z vlastnej komunikačnej praxe.**

**2.** **a)** **Definujte pojem epika. Uveďte znaky, ktorými sa epika odlišuje od lyriky. Vymenujte základné epické žánre. Objasnite podstatu prozaického diela, ktoré využíva vo svojom texte prvky lyriky. Akú úlohu plní príroda v ukážke 2? Vyhľadajte lyrické prostriedky v ukážkach.**

**b)** **Vymenujte hlavné znaky diela D. Chrobáka Drak sa vracia. Ktoré hodnoty zdôraznil autor v diele? Aký žáner je dielo? Aké špecifiká má dielo? Nájdite špecifické znaky v ukážke 1 a 2 a pomenujte ich. Charakterizujte postavy na základe ukážok. Určte, aký typ rozprávača je prítomný v danom epickom diele.**

**V ktorom literárnom druhu sa rozprávač nevyskytuje?**

**Ukážka  1**

**Dobroslav Chrobák: Drak sa vracia**

_Bol vždy sám. Sám proti všetkým, proti nej i proti sebe samému. Ak si niekto mohol robiť nárok na neho, mohol to byť len sám Belezub, vládca pekiel. Len on sám bol svedkom všetkých tých skutkov a myšlienok, čo privodili nešťastie na celú dedinu._

_Lebo že sa stal nešťastím dediny, bolo už celkom isté. Ohne, povodne, hlad a choroby sprevádzali jeho kroky a boli pamiatkou na jeho prítomnosť. Tak aspoň usúdila dedina a taká musela byť pravda. Veď nikto ani poriadne nevedel, kde sa tu vzal a odkiaľ prišiel. Starý Lepiš Madlušovie našiel ho vraj pred rokmi povyše Boce, keď sa vracal cez Čertovicu z jarmoku v Brezne. Nik nevie, ako vtedy starý Lepiš kalkuloval. Jedni vravia, že si chcel iba vychovať z chlapca opatrovníka, iní tvrdia, že vedľa decka našiel i plný mešec dukátov. Dosť na tom, stihol ho ešte vyučiť remeslu a v dedine sa o ňom dozvedeli až potom, keď už bol hrnčiar načisto slepý...Drak má na nohách čižmy, je oblečený do úzkych nohavíc a krátkeho čierneho kabáta, na hlave má nízky čierny klobúk s okrúhlou, vpredu sklopenou strechou. Drak je celý čierny. Šimon kráča v mäkkých valašských krpcoch s mačkami na pätách, v bielych súkenkách, v košeli so širokými rukávmi, v kamizole, ktorý má prehodený cez ľavé plece, a v klobúku s úzkou, všade dookola vyhrnutou strechou. Šimon je skôr biely než čierny._

**Ukážka  2**

_No trávou, ktorá rastie v riedkych chumáčoch popod svrčiny, prebieha už podivný, chvejivý život. Jej steblá, čo cez noc klepli k zemi, sa nepozorovane napružujú a obracajú širšiu plochu listov oproti svetlu._

**Ukážka  3**

_Rozhovor, společenská konverzace, je jedním ze základních projev__ů člověka ve spoločnosti. Vědět, kdy a co říci, poznat, kdy mají chuť mluvit jiní, kdy si přejí, aby s nimi někdo mluvil, nebo je nechal na pokoji, umět hovořit o věcech, které zajímají druhého, umět sa vyhnout věcem, které by mohly vyvolat bolavé vzpomínky nebo vzbudit špatné pocity, a naopak hovořit tak, aby společník se v naší přítomnosti cítil dobře, to je především věcí taktu._