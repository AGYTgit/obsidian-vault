
---

**Maturitné zadanie 9 – vypracovanie**

**časť 1 a**

**1. a) Definujte pojmy spisovný jazyk, norma spisovného jazyka, spisovná, nespisovná**

         **forma jazyka****.** **Analyzujte vývin spisovnej slovenčiny.**

**SPISOVNÝ JAZYK**

• Má **celonárodnú** a **celospoločenskú** **platnosť.**

• Je **jedinou kodifikovanou formou národného jazyka**.

• Používa sa ako **dorozumievací prostriedok** vo _verejnej vedeckej, administratívnej, žurnalistickej, didaktickej, náboženskej a umeleckej komunikácii._

• Má **národno-reprezentatívnu funkciu** a je znakom národa.

• Je **štátnym a úradným jazykom obyvateľov konkrétneho štátu**, pričom je záväzný v administratívnej oblasti.

• Má kodifikovanú písanú i hovorenú podobu:

Ø **_Písaná podoba_** - je kodifikovaná _pravopisnými (ortografickými) pravidlami._

Ø **_Hovorená podoba_** - je kodifikovaná _pravidlami o správnej výslovnosti (ortoepickými pravidlami)._

**NORMA SPISOVNÉHO JAZYKA**

Ø **_Súbor jazykových prostriedkov, ktoré jazykové spoločenstvo pravidelne používa a považuje ich za záväzné._**

Ø Je _variantná_ a zároveň _implicitná_ (uložená v mysliach hovoriacich príslušným jazykom), dlhodobo patrí k centrálnym pojmom teórie a praxe jazykovej kultúry a je predmetom skúmania a poznávania.

Ø Prameňom poznania normy spisovného jazyka je **spisovný úzus**, ktorý v súčasnosti tvoria predovšetkým _písané a hovorené verejné prejavy a jazykové prejavy vzdelaných vrstiev_.

Ø Jazykovedci môžu do spisovného úzu zasahovať prostredníctvom **kodifikácie**, a podporovať tým jeho _ustálenosť, systémovosť a dynamiku a rozhodovať, ktoré varianty do spisovnej normy patria a ktoré nie._

Ø Vývoj chápania jazykovej normy ovplyvnilo zavedenie tzv. **komunikačných noriem** vnímaných ako _pravidlá a zásady, podľa ktorých sa intuitívne volia jazykové prostriedky považované v danej situácii za vhodné, primerané, prípadne kultivované, prestížne či správne._

KODIFIKÁCIA 

o Uzákonenie jazykových noriem a pravidiel.

o Poznaná a opísaná norma jazyka.

o Súbor jazykových prostriedkov a pravidiel ich používania.

KODIFIKAČNÉ PRÍRUČKY – zahŕňajú súčasný spisovný slovenský jazyk:

v **_Pravidlá slovenského pravopisu_**

v **_Pravidlá slovenskej výslovnosti_**

v **_Krátky slovník slovenského jazyka_**

v **_Morfológia slovenského jazyka_**

ČLENENIE SLOVENSKÉHO JAZYKA

**Národný jazyk** - jazyk, ktorý existuje v určitom národe. Člení sa na formy:

**1. Spisovná forma** - vychádza z _jazykovej normy a kodifikácie_, používa sa v _oficiálnom styku a plní celospoločenskú funkciu._

**2. Štandardná forma** – používa sa v _bežnej komunikácii_ a to najmä v _hovorenej podobe_ - vyznačuje sa miernym nedodržiavaním normy (napr. vo výslovnosti, v niektorých väzbách, v používaní prevzatých slov).

**3. Subštandardná (nespisovná) forma** - nespisovná forma komunikácie v obmedzenom priestore a skupine:

NÁREČIE

Ø Jazyk, ktorým spontánne v príslušných sférach spoločenského života hovorí časť národného spoločenstva v **_územne presne vymedzenej oblasti._**

Ø Používa sa v **_súkromnej komunikácii_** a deklaruje sa ním **_príslušnosť k rodnému kraju_** a solidarita k rodine.

Ø Stáva sa aj jazykom _umeleckej literatúry_ a objavuje sa aj v textoch _populárnej hudby_.

NÁREČOVÉ OBLASTI SLOVENSKA

§ **Západoslovenské** _(kysucké, považské, nitrianske, myjavsko-brezovské, trenčianske, záhorácke a trnavské nárečie)._

§ **Stredoslovenské** _(liptovské, oravské, hontianske, novohradské, tekovské, turčianske a gemerské nárečie)._

§ **Východoslovenské** _(spišské, šarišské, zemplínske a abovské nárečie)._

SLANG

Ø Profesijná reč skupiny ľudí - _zamestnancov, odborníkov, študentov alebo fanúšikov_.

Ø _Skracuje slová_, využíva _slovné hračky_, dáva priestor na _prejavenie vtipu a citu pre jazyk_ a preberá vplyvy z _cudzích jazykov._

ARGOT

Ø Usiluje sa o _zahmlenie významu výpovede a o utajenie komunikácie._

Ø Neskracuje a nemení slová, ale použije ich v _nezvyčajnom kontexte._

Ø Je jazykom spodiny _(väzni, zlodeji, mafiáni)_ a vojakov, ale niektoré slová prechádzajú do _študentského slangu_.

**VÝVIN SPISOVNEJ SLOVENČINY**

§ _Pred 8. storočím_ – spoločný jazyk všetkých Slovanov **praslovančina**.

§ **863** – _Konštantín a Metod_ prinášajú na územie _Veľkej Moravy_ **_prvý kultúrny a cirkevný jazyk Slovanov_** **staroslovienčinu**, ktorý vytvorili na základe _macedónskeho nárečia z okolia Solúna_.

§ _10. storočie_ – rozpad _Veľkej Moravy_ a začlenenie Slovenska do _uhorského štátu_ – spisovným a liturgickým jazykom sa stáva **latinský jazyk.**

§ _14-16. storočie_ – kultúrny a spisovný jazyk je slovenčina s českými prvkami tzv. **slovakizovaná čeština.**

§ **1787** – uzákonenie **prvého spisovného slovenského jazyka na základe** **_kultúrnej západoslovenčiny Antonom Bernolákom_** **(bernolákovčina).**

§ **1843** – uzákonenie **_spisovného jazyka Ľudovítom Štúrom na základe stredoslovenského nárečia (štúrovčina)._**

§ 1852 – úprava štúrovčiny _Martinom Hattalom a Michalom Miloslavom Hodžom._

§ 1862-1875 – slovenčina je _vyučovacím jazykom na 3 slovenských gymnáziách a rokovacím jazykom Matice slovenskej._

§ 1875-1918 – maďarizácia.

§ 1918 – vznik ČSR a snaha o zjednotenie českého a slovenského jazyka do _československého jazyka_ – vyšli _prvé_ **_Pravidlá slovenského pravopisu prof. Václava Vážného_**, ktoré prinášajú do slovenskej slovnej zásoby české slová.

§ 1940 – **_Pravidlá slovenského pravopisu_** vydané _Maticou slovenskou_ bez českých slov.

§ 1953 – zmeny v pravopisných normách.

§ 1991 – zmeny v pravopisných normách.

§ 1996 – **Zákon o štátnom jazyku v Slovenskej republike** – _právna norma, ktorá upravuje používanie spisovného slovenského jazyka vo verejnom styku._

§ 1998 – úprava slovenského pravopisu.

**časť 1 b**

    **b) Určte v ukážkach 1 a 2 druh použitého spisovného jazyka. V ukážke 2 vyhľadajte**

         **základné znaky tohto druhu spisovného jazyka.**

**Ukážka 1 – súčasná forma, ukážka 2 - bernolákovčina**

**Anton Bernolák** vychádzal z kultúrnej západoslovenčiny   a svojimi gramatickými dielami (napr. _Filologicko-kritická rozprava o slovenských písmenách_) kodifikoval kultúrny jazyk – **_bernolákovčinu_****.**

Slovenskí evanjelici však neprijali _Bernolákovu slovenčinu_ a naďalej používali _slovakizovanú češtinu_.

**Znaky bernolákovskej kodifikácie:**

1. Odstraňuje sa _y/ý_, ponecháva sa _i/í_:                                  piľní

2. Mäkkosť _ď, ť, ň, ľ_ sa vždy označuje:                                miľí

3. Veľké písmená sa píšu pri všetkých

podstatných menách a pri iných výrazoch,                           Hospodár, Sláwu, Méno

ktoré sa vzťahujú na osoby:                   

4. Predložky _s_ a _z_ sa píšu podľa výslovnosti:                       s túto

5. Hláska _j_ sa píše ako _g_:                                                       domagší, geho, gednúc

6. Zavádza sa spoluhlásková skupina _šč_:                              ešče

7. Hlásku _v_ píše ako _w_:                                                         Slowáci, w budúcich  

**časť 2 a**

**2. a) Charakterizujte krátku epickú prózu. Vysvetlite pojmy, rozprávač, literárna**   

         **postava.**

**KRÁTKA EPICKÁ PRÓZA**

ZNAKY PRÓZY

Ø **Dej** – skladá sa z jednotlivých _udalostí, príhod a epizód._

Ø **Príbeh** – jednotlivé udalosti sú pospájané v _časovom slede._

Ø **Téma** – najdôležitejšia informácia o texte.

Ø **Motív** – najjednoduchšia časť literárneho diela.

Ø **Hlavná myšlienka** – odkaz diela, ktorý vníma prijímateľ a dominuje nad celým textom.

Ø **Pointa** – vyvrcholenie textu na konci literárneho diela.

Ø **Objektívnosť** – zobrazovanie toho, čo hrdinu diela obklopuje – obsahom sú rozprávané príbehy.

Ø **Monologický** text rozprávača a **dialóg** postáv – základ je v _rozprávaní._

POVIEDKA

Ø Stredný prozaický **_epický žáner_**.

Ø Stvárňuje len **_jednu udalosť_**.

Ø Má **_menej postáv_**, ktoré sa v priebehu deja nevyvíjajú.

Ø Dej **_trvá kratšiu dobu_** a autor len načrtne problematiku.

NOVELA

Ø Stredný prozaický **_epický žáner_** (rozsiahlejší ako poviedka).

Ø Zobrazuje **_súbor udalostí_**, ktoré navzájom súvisia a odohrávajú sa v dlhšom časovom úseku ako deň.

Ø Dej (zvyčajne má aj kapitoly) dramaticky **_speje k ukončeniu._**

Ø Okrem **_hlavnej postavy_** sú tam aj **_vedľajšie postavy_**, ale ich charakteristiky nie sú až také prepracované.

**ROZPRÁVAČ**

**1. Vševediaci rozprávač**

§ Rozpráva v _3. osobe jednotného čísla_ – označuje sa ako _on-forma_.

§ Pozerá sa na všetky postavy s nadhľadom, vidí ich zvonka aj zvnútra a vyostruje konflikty medzi nimi.

**2. Priamy rozprávač**

§ Rozpráva v _1. osobe jednotného čísla_ – označuje sa ako _ja-forma_.

§ Úlohu rozprávača prevezme _jedna z postáv diela_, pričom dej je často spomaľovaný _opismi a úvahami._

**3. Oko kamery** – zachytáva _vonkajšie znaky, črty a činy postáv_ a o vnútornom svete postáv vieme len z ich konania - chýba tu vnútorný monológ, v ktorom sa prejavuje psychika postavy.

**4. Nespoľahlivý rozprávač –** z istých dôvodov nedáva čitateľovi všetky potrebné informácie.

**LITERÁRNA POSTAVA**

**Hlavná a vedľajšia postava** – podľa úlohy a dĺžky prítomnosti v deji diela.

**Reálna a fiktívna** (vymyslená) **postava**

TYPY POSTÁV

**Idealizovaný** – napr. historická postava s lepšími charakterovými vlastnosťami ako to bolo v realite.

**Charakterový** – autori vytvárajú modely charakterov.

**Sociálny –** postava je nositeľom typických vlastností svojej sociálnej vrstvy.

KOMUNIKÁCIA POSTÁV

**Pásmo postáv** – obsahuje _priamu reč, vnútorný monológ a nevlastnú priamu reč._

**Replika** – prehovor jednej postavy v dialógu.

**Monológ** – súvislý a neprerušovaný prejav jednej postavy.

**Vnútorný monológ** – myslený a nevypovedaný prehovor postavy, v ktorom prejavuje svoje _city, názory a plány._

**Dialóg** – rozhovor najmenej dvoch postáv, ktorých repliky sa striedajú.

**časť 2 b**

    **b) Analyzujte dielo J. G. Tajovského: Maco Mlieč, identifikujte rozprávača (využite**

        **vlastný čitateľský zážitok a ukážku 1). Priblížte koncepciu postáv v diele M. Kuku-**

        **čína: Keď báčik z Chochoľova umrie.**

**Jozef Gregor TAJOVSKÝ** (1874-1940)

§ _Slovenský prozaik a dramatik a predstaviteľ realizmu._

§ Narodil sa v mnohodetnej rodine v **_Tajove_**, vyrastal u starých rodičov, vyštudoval na _učiteľskom ústave v Kláštore pod Znievom a obchodnú akadémiu v Prahe a zúčastnil sa ako vojak 1. svetovej vojny._ Neskôr pracoval ako _bankový úradník_.

§ poviedky: **Prvé hodinky, Žliebky, Do konca, Tŕpky, Horký chlieb, Maco Mlieč, Mamka Pôstková, Apoliena.**

**MACO MLIEČ**

Autor zobrazuje osudy tých najbiednejších ľudí na slovenskej dedine a pomenúva aj tých, ktorí do značnej miery môžu za ich osud _(kritický realizmus)._ Rozprávač aktívne vstupuje do deja – stretáva sa s hlavnou postavou a až potom približuje jej život.

DEJ

Ø **Rozprávač (priamy i vševediaci)** sa stretáva s Macom, ktorý pasie dobytok (už ako starší a s chromou nohou), pýta sa ho na službu u gazdu, aj keď ho pozná roky. **Maco Mlieč** bol človek, ktorý mal od detstva poškodený sluch. Pokiaľ žil jeho otec, rodina sa o neho postarala, pomáhal otcovi na košiari pri ovciach.

Ø Po otcovej smrti ho matka doviedla k richtárovi do služby. **Gazda** matke vyplácal Macovu mzdu, keď však umrela, Maco nedostával pravidelný plat.

Ø Maco nepoznal hodnotu peňazí a jemu samému sa zdalo, že nič nepotrebuje, a že všetko mu dá jeho gazda.

Ø Keď však viac ako 60-ročný prechladne a cíti, že umrie, ide sa porátať s gazdom, ktorý sa zahanbí, čo mu je dlžný za tie roky – aj tak však vypočíta sumu len za posledný rok.

Ø Maco ho poprosí, aby ho za tie peniaze dal pochovať – ráno ho nájdu mŕtveho a gazda mu vystrojí pohreb.

**MARTIN KUKUČÍN (1860-1928)**

Vlastným menom Matej Bencúr - pochádzal z _Jasenovej na Orave_, najprv absolvoval učiteľský ústav a pracoval ako učiteľ, neskôr študoval v _Prahe_ medicínu a ako lekár pôsobil v _Chorvátsku a v Latinskej Amerike:_

poviedky: **Keď báčik z Chochoľova umrie, Rysavá jalovica, Veľkou lyžicou**

novely: **Neprebudený, Mladé letá**

romány: **Dom v stráni, Mať volá**

**Keď báčik z Chochoľova umrie**

§ Autor využíva dokonalé poznanie pomerov na slovenskom vidieku, zachytáva **_úpadok zemianstva_** (majetkový aj morálny) a **_premenu sedliaka na kupca_** – trhového obchodníka s dobrými i horšími vlastnosťami.

§ Zemiansku vrstvu reprezentuje pán **Aduš Domanický** (doma nič) a sedliacku vrstvu **Ondrej Tráva**, ktorý zanechal roľníctvo a živil sa obchodom – skupoval a predával obilie – je podnikavý, vie manipulovať s jednoduchými ľuďmi na trhu, ale dá sa oklamať Adušom.

§ **_Humoristická poviedka_**, v ktorej autor poukazuje na _tragikomickosť zemianstva_ – autor bol presvedčený o duchovnom i hmotnom úpadku zemianstva a o jeho neschopnosti stať sa vedúcou silou národa a národného života.

DEJ

Ø **Ondrej Tráva** sa na _jarmoku v Podhradí_ zoznámil s na pohľad bohatým _zemanom_ **Adušom Domanickým**, ktorý sa chvastal majetkom svojho _ujčeka_ – **báčika** – **kňaza v Chochoľove** a prezentoval sa ako budúci dedič tohto majetku.

Ø Neskôr ho Ondrej prišiel navštíviť a videl, že Adušove reči o jeho bohatstve sú klamstvá a peniaze, ktoré prebral ako zálohu, vrátiť nemohol. _Adušov sluha_ Ondrejovi poradil, aby si namiesto peňazí žiadal drevo z jaseňov, ktoré stáli pri hroboch _predkov rodu Domanických_.

Ø Až nad hrobmi si Aduš uvedomil, kam až klesol – musel okradnúť ešte aj mŕtvych príbuzných. Zahanbený sľúbil, že dlžobu splatí a svoje slovo dodržal. Po čase báčik z Chochoľova zomrel a Aduš po chudobnom kňazovi nezdedil nič.

POSTAVY

**ADUŠ DOMANICKÝ -** **_typický predstaviteľ upadajúcej zemianskej triedy_** - tragédia spočíva nielen v _morálnom, ale aj majetkovom úpadku_ celého zemianstva - postava, ktorá je potrebná na zvýraznenie kontrastu.

**ONDREJ TRÁVA -** **_predstaviteľ sedliackej triedy_**, ktorý sa začal venovať podnikaniu - na rozdiel od _Aduša_ ide pevne za svojím cieľom (chce zbohatnúť).

Hlavné postavy **_kontrastujú nielen svojim postavením v spoločenskom rebríčku_**, ale i vnímaním **_životných a morálnych hodnôt_** - zemianstvo v spoločenskom rebríčku bolo vždy postavené vyššie, no z morálnej a majetkovej stránky upadalo stále viac a viac.