
---

**Maturitné zadanie 20 – vypracovanie**

**časť 1 a**

1. **a)**  **Vymenujte, ktoré časti musí obsahovať úradný list. Opíšte štruktúru súkromného listu. Ku ktorému jazykovému štýlu ho zaraďujeme? Ktorý žáner súkromného styku v súčasnosti nahrádza súkromný list? Porovnajte tento žáner a súkromný list z hľadiska úspornosti komunikácie. Opravte chyby a odôvodnite písanie veľkých písmen:**

**Píšem ti odpoveď na tvoj list. Zasielam Vám svoj príspevok. Kedy Ste sa vrátili z dovolenky? Vaša Excelencia, dovoľte Nám.**

**ÚRADNÝ LIST**

§ Patrí k **_administratívnym_** žánrom - **_oficiálny prostriedok písomného styku jednotlivca s úradmi_** (školou, firmou, políciou), ako aj úradmi navzájom.

§ Má formát A4 - poznáme rôzne druhy: _žiadosť, sťažnosť, reklamácia, urgencia, objednávka_.

OBSAH

1. **Záhlavie** – _adresa odosielateľa_ (hlavička), záhlavie sa podčiarkuje.

2. **Adresa adresáta** – vpravo hore (ak je okienková obálka) alebo vľavo hore (ak je listový papier bez predtlače).

3. **Miesto a dátum** vytvorenia listu (medzi miestom a dátumom sa nepíše čiarka).

4. **Heslovité vyjadrenie obsahu listu** (tzv. heslo veci, vždy podčiarknuté, slovo VEC môžeme, ale aj nemusíme dať).

5. **Oslovenie** (môže, ale aj nemusí byť), za ktorým sa vždy píše čiarka, pričom nasledujúci vlastný text sa začína s malým písmenom. Za oslovením a vlastným textom sa vynechá jeden prázdny riadok. Ak sa text začína bez oslovenia, medzi heslom veci a vlastným textom sa vynechajú dva riadky.

6. **Vlastný text** (treba ho členiť na odseky). V celom texte sa musí dodržať jednotná úprava (zámeno vy a všetky jeho tvary treba písať vždy s veľkým písmenom).

7. **Záverečná „formulka“**, tzv. pozdrav, napr. S pozdravom...  (nepíše sa za ním čiarka).

8. **Meno a priezvisko** oprávnenej osoby, jej **vlastnoručný podpis** (v pravej polovici listového papiera), prípadne **pečiatka** inštitúcie.

9. **Prílohy**.

**SÚKROMNÝ LIST**

§ **_Text písomnej komunikácie_**, ktorý patrí  medzi najstaršie a najpestrejšie žánre.

§ Žáner **_hovorového štýlu_** - oproti ústnym hovorovým prejavom má list výhodu, že v ňom možno zložitejšie situácie a okolnosti opísať a vysvetliť presnejšie a podrobnejšie.

§ Mal by obsahovať _dátum a miesto písania, oslovenie a podpis odosielateľa_.

§ **_Súkromnosť a neoficiálnosť_** listu umožňuje jeho tvorcovi využívať **_spisovné i nespisovné jazykové prostriedky._**

§ List môže byť vhodnou formou výstavby _prozaického diela_ a uplatňuje sa aj ako súčasť diela.

**_Žánre súkromnej písomnej komunikácie:_**  

**E-mail** sa svojou skladbou podobá na _súkromný list_, no okrem toho sa v ňom pestrejšie využívajú prostriedky _grafickej úpravy textu a emotikony_ - komunikácia prostredníctvom e-mailu je lacnejšia a rýchlejšia, no na druhej strane je menej osobná.

**SMS správa** slúži na _komunikovanie krátkych informácií_ či otázok – je ale obmedzená počtom znakov.

**Opravte chyby a odôvodnite písanie veľkých písmen:**

_Píšem ti odpoveď na tvoj list. Zasielam Vám svoj príspevok. Kedy Ste sa vrátili z dovolenky? Vaša Excelencia, dovoľte Nám._

OPRAVENÉ

_Píšem_ **_Ti_** _odpoveď na_ **_Tvoj_** _list. Zasielam Vám svoj príspevok. Kedy_ **_ste_** _sa vrátili z dovolenky? Vaša Excelencia, dovoľte_ **_nám_**_._

PÍSANIE VEĽKÝCH PÍSMEN

Veľké písmená sa píšu v listoch v tvaroch zámen **Ty, Tvoj, Vy, Váš**, ak sa vzťahujú na adresáta (individuálneho i kolektívneho) na znak úcty.

_Vaša Excelencia_ – v panovníckych a šľachtických tituloch v diplomatickom styku.

**časť 1 b**

    **b) Charakterizujte a porovnajte pojmy úradný, štruktúrovaný a beletrizovaný životopis z hľadiska obsahu, formy, výrazových prostriedkov. Uveďte, ktoré údaje musí životopis obsahovať.**

**ŽIVOTOPIS**

§ **_CV – Curriculum vitae_** z lat. _životná cesta_, **_biografia_** z gréc. _životopis_, **_autobiografia_** z gréc. _vlastný životopis_.  

§ _Písomný útvar oficiálnej komunikácie,_ **_vymenúva základné životopisné údaje_** _a má informačný charakter._

§ _Dokument_, ktorý obsahuje prehľad  **_pracovných skúseností a vzdelania_** - je zväčša písaný za účelom nájsť si zamestnanie.

DRUHY ŽIVOTOPISOV

**Úradný životopis**

Ø Prináša informácie o _nadobudnutom vzdelaní a doterajších pracovných pozíciách._

Ø Žáner _administratívneho štýlu_, využíva _neutrálne a ustálené formulácie_ - obsahuje _predpísané časti._

**Štruktúrovaný životopis**

Ø Písaný _heslovite_ – v súčasnosti je najfrekventovanejší **-** taktiež nazývaný ako _profesijný, profesný, sumarizovaný alebo profesionálny životopis._ 

Ø _Europass_ **-** životopis, ktorým sa uchádzač predstavuje v rôznych krajinách _Európy_- ide o _štruktúrovaný životopis_, ktorý sa využíva v iných európskych krajinách.

**Beletrizovaný životopis**

Ø Obsahuje _umelecké jazykové prostriedky_ - patrí medzi útvary _umeleckého štýlu_.

Ø Môže pracovať aj s _fikciou a fantáziou_, pričom vychádza z _objektívnych faktov_, na ktoré môže použiť _nepriame obrazné vyjadrenie_.

**Uveďte, ktoré údaje musí životopis obsahovať.**

|   |
|---|
||

Kontaktné údaje  

· **_Meno a priezvisko, titul, adresa, telefón, e-mail._**

· Môže sa uviesť _dátum a miesto narodenia, štátna príslušnosť alebo stav_ - nie je to však povinné.

Vzdelanie

· **_Doktorandské štúdium, vysoká škola, stredná škola._**

· _Časové údaje_ - od kedy do kedy ste študovali.

· _Názov a sídlo_ školy, kde ste študovali.

· _Odbor a spôsob ukončenia_ školy (štátna skúška, maturitná skúška).

Pracovné skúsenosti

· **_Obdobie zamestnania, názov zamestnávateľa, miesto a názov pozície._**

· _Stručná náplň práce_ - okruh pracovných úloh, kompetencie a projekty.

Ďalšie vzdelávanie

· Dôkaz záujmu o zvyšovanie a prehlbovanie poznatkovej bázy.

· Ide o všetky **_rekvalifikácie, absolvované kurzy, tréningy_**, z ktorých máte _doklad o absolvovaní: certifikát či osvedčenie._

· Opäť uvádzate: _časové údaje, názov kurzu, názov vzdelávacej inštitúcie a miesto vzdelávania._

Jazykové znalosti

· **_Úroveň ovládania cudzieho jazyka._**

· Rozlišujú sa štyri rôzne stupne znalosti jazyka: _pasívne, slovom a písmom, aktívna komunikácia, odborná terminológia._

Osobitné schopnosti

· **_Vodičský preukaz_** - skupina, znalosť **_strojopisu_**.

· **_PC znalosť_** - uveďte všetky _PC programy_, ktoré ovládate i s príslušnou úrovňou _(základná znalosť, užívateľská úroveň, administrátorská úroveň)._

· **_Ekonomické znalosti_** - ovládanie _účtovníctva a vedenie pokladnice._

Záujmy

· Túto sekciu nie je nevyhnutné zahŕňať do životopisu – záujmy však hovoria o _osobnosti._

· Ide o **_dobrovoľnícke aktivity, členstvo v kluboch, združeniach, asociáciách, záujmových a profesijných organizáciách._**

Referencie - **_kontakt na osoby_**, ktoré môžu podať referencie.

Miesto, dátum, podpis - má byť vždy **_aktuálny_** - podpisom vyhlasujete **_pravdivosť údajov._**

**časť 2 a**

**2. a) Vysvetlite, aký je: chronologický, retrospektívny a reťazový kompozičný postup.**

**KOMPOZIČNÉ POSTUPY**

**Chronologický**

Ø _Kronikársky_ – pokojné plynutie deja – má málo dialógov.

Ø Príbehy a deje nasledujú _chronologicky_ - v časovej osi tak ako sa stali.

**Retrospektívny**

Ø _Spätný_ – dej sa odvíja _od konca príbehu._ 

Ø Dej rozprávaný v _opačnom slede_ ako sa stal.

**Reťazový**

Ø _Nadväzujúci_ – prudké _zvraty deja_, veľa _dialógov_ a _prekvapujúca pointa._

Ø Dej _nadväzujúci na seba_ - základné príbehy sú pospájané menšími.

Ø V jednom dejovom pásme sa nachádza spájací prvok s predchádzajúcim a následným.

**časť 2 b**

    **b) Analyzujte dielo Ladislava Mňačka Ako chutí moc: literárny druh, žáner, miesto, čas, postavy, kompozícia, dej. Pokúste sa odpovedať na otázky z ukážky 1 na základe diela a vysvetlite tiež jeho názov.**

**Ladislav MŇAČKO (1919-1989)**

v Narodil sa na _Morave_, ale rodičia sa presťahovali na _Slovensko_.

v Zapojil sa do _SNP_, bol novinárom, ktorý videl chyby spoločenského systému a prešľapy predstaviteľov štátu.

v Stal sa kritikom štátneho zriadenia, a preto emigroval – po roku 1989 sa vrátil domov.

DIELA:

§ reportáže **Oneskorené reportáže, Tam, kde končia prašné cesty,**

§ romány **Smrť sa volá Engelchen, Ako chutí moc, Súdruh Münchhausen.**

**AKO CHUTÍ MOC (1968)**

Ø Tento román autor nazval **_politickým pamfletom (hanopisom)_**, lebo dielo má **_satirické a kritické zameranie_** – na kritiku a zosmiešnenie využíva _karikatúru, hyperbolu a expresívne jazykové prostriedky._

Ø Cez postavu zosnulého vysoko postaveného politického predstaviteľa nazrieme do _politickej štruktúry systému_, spoznáme _charaktery predstaviteľov_ a tých, ktorí dohliadajú aj na tých najvyšších.

Ø V spomienkach **fotografa Franka** sa oživí bojovná minulosť jeho priateľa z detstva: _revolucionára – šéfa kabinetu_ – ktorý neunesie „chuť moci“ a stráca to, čo si na sebe a iných vážil – _česť, vnútornú slobodu a zmysel pre spravodlivosť._

Ø Najväčším politickým monštrom je **Galovič** – _šéf mocenského rezortu_ – ktorý má v rukách absolútnu moc a sleduje aj tých najvyšších funkcionárov.

Ø S _Galovičom_ súperil aj **Frankov priateľ** _(ani raz nezaznie jeho meno)_ – triumfuje však _Galovič_, keď mu organizuje štátny pohreb a číta neúprimnú pohrebnú reč.  

Ø Dej románu sa začína **_in medias res_** _(uprostred deja – bez úvodu)_ – je vsadený iba do doby vystavenia pozostatkov a dňa pohrebu funkcionára.

Ø **_Retrospektívnymi pohľadmi_**, _spomienkami a úvahami o živote priateľa_ sa dozvedáme o prominentovi a jeho kariére.

Ø Rozprávač je **_personálny_** _(v 3. osobe singuláru)_ a udalosti pozoruje očami _fotografa Franka._

Ø **Kompozícia**: Skladá sa z osemnástich kapitol - takmer každá kapitola sa _začína v prítomnosti a postupne cez Frankove spomienky prechádza do minulosti_.

Ø _Minulosť_ je zobrazená formou rôznych _epizód_ - **dej** **_románu je ohraničený udalosťou_** (trojdňový pohrebom) - metóda, ktorou je román písaný, sa nazýva **_rámcové rozprávanie._**

Ø **Názov**: _Moc je výbušnina v rukách nepripravených, slabých, neznalých problému, dokáže pokriviť charakter, len silná, čistá osobnosť, ktorá nehľadí na vlastné záujmy, dokáže odolať jej zhubnej sile, ktorá človeka pohltí, ak nedokáže mať nadhľad._                     

Ø **Miesto a čas:** _ČSR_, prítomnosť **_(3 dni v 50-tych rokoch),_** minulosť **_(SNP a obdobie po ňom)._**        

Ø **Téma:** Autor odhaľuje **_podstatu a absurditu totalitného systému_** a kritizuje **_pokryteckú  spoločnosť_** - _analýza života človeka, ktorého moc postupne rozkladá mravne, ľudsky a politicky._